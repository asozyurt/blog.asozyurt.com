Ekim 2016 da siparişini verdiğim cihaz dün elime ulaştı. Aslında cihaz gelmese benim siparişi verdiğimden haberim bile yoktu, unutmuşum aradan geçen süre içerisinde.

Nereden ilk olarak duydum hatırlamıyorum ama benim gibi cihazların içini kurcalamayı, çalışma anındaki verileri görmeyi sevenler, hele ki söz konusu arabaysa bileşenlerin o anki durumlarını merak edenler için müthiş bir çözüm.

Ben siparişi verdiğimde ( ön sipariş topluyorlardı ) 29 TL idi cihaz + yıllık üyelik. Şu an 129 olmuş. 129 lira verilecek bir alet mi? Orasını zaman gösterecek. Ama 29 lira bence gayet uygun bir fiyat bu iş için.

Piyasada farklı varyasyonları olsa da kullanım olarak en ideali bence bu. Zaten bence başarılı girişim yöntemlerinden bir tanesinin formülü de bu;

    İhtiyaca Uygun Sensör + Mobil Uygulama


İşin bir diğer garip yani bu aletin bana gelmesinden 2 gün önce arabada Arıza ışığının yanması. Arabayı kenara çekip, kapatıp açınca düzelen ama yine de kafamı kurcalayan pis bir durum. En kısa zamanda sanayiye gitmeliyim derken bu cihazın gelmesi şaşırtıcı gerçekten 🙂

Firmanın Türkiye’de olması da ayrı bir güzellik. Normalde bu aletleri Çin’den alırız, ne çıkarsa bahtımıza der 1 ay bekleriz gelmesini. Ama bu seferkinde karşımızda çağrı merkezi olan bir seçeneğin olması güzel.

Detaylı incelemek isteyenler için firmanın web adresi şu:
[http://www.mosx.co](http://www.mosx.co)

#### Bir buçuk ay sonra gelen edit:

Sonunda cihazı kullanabildim. IOS uygulamasını aradan aylar geçmesine rağmen yayınlamadılar henüz, firmaya 2 mail attım bu konuda, çağrı merkezini aradım dakikalarca bekledim, sonrasında sizi arayalım mı diye sordu bilgisayar, evet dedim kapattım, geri arayan olmadı.Yani firma olarak satış sonrası hizmette 10 üzerinden 1 alır.

Bu süre zarfında Android telefona geçtiğim için kullanma şansım oldu cihazı. Kurulumu oldukça rahat o konuda sıkıntı yok. OBDII porta takıp bluetooth ile eşitliyorsun, kurulum tamamlanıyor.

Yol bilgisayarı kısmı cihazın asıl işlevi, diğer kısımlar şirketin sunduğu diğer hizmetlere bağlantılar. Değerleri anlık gösteriyor, o da güzel, ama motor sıcaklığını çok seyrek güncelliyor. Şöyle ki benim aracımda motor sıcaklığı 100°c civarlarına çok hızlı çıkıp o civarlarda sabitliyor, ancak MOSX ekranına değerlerin yansıması 4-5 dakikayı buluyor.

Ayrıca motor sıcaklığı uyarısı verdiğinde uyarıyı her seferinde elle kapatmanız gerekiyor, sürüş halindeyken sıkıntı oluyor o da haliyle. Belli bir süre sonunda uyarının kapanması gerekirdi.

Sürüş puanını neye göre hesapladığı tam bir muamma, en azından kriterleri bir yerlere yazsalar iyi olurdu.

Anlık tüketimi TL cinsinden yazmaları hoş olmamış, neye göre hesaplıyor bilemiyorsunuz. Ayrıca LPG li kullanırken  buna göre ayrı bir hesaplama var mı bilemedim. Güncelleme ile bunu aynı zamanda litre cinsinden de yazmışlar, güzel olmuş.

Bir diğer sorun uygulamanın tarihçe tutmaması, uygulamayı çalıştırdıktan kapatana kadar olan verileri gözlemliyorsunuz. Uygulamayı kapatıp açarsanız her şey sıfırlanıyor. En azından bir log atıp başka bir menüde tarihçeyi göstermesini beklerdim. Uygulama güncellemesi ile bu eklenmiş, güzel olmuş.

Lafı daha da uzatmayayım, aldığım için pişman mıyım? Değilim, anlık veriler iş görüyor. Ancak 130 lira eder mi? Hayır etmez.

#### Bir ekleme (13 Nisan 2017)

İlk kurduğum zaman 1-2 gün kullandım, sonra bir daha açmadım. Aklıma bile gelmiyor açıkçası. Asıl maharetini araba arıza ışığı yakarsa göreceğiz. İnşallah görmeyiz 🙂

#### Bir not daha (6 Mayıs 2017):

Arabada dün arıza ışığı yandı, bugün tekrar çalıştırdığımda yine yandı ve sönmedi bir türlü. MOSX e hayatının fırsatını verip uygulamayı açtım, ama maalesef tırt çıktı, arızayı göstermedi. Arızaya gelince; Fan hiç durmuyordu, termostat değişti, düzeldi.

#### Son Not (21 Ekim 2018):

Blog yazısını kendi siteme aktarırken farkettim. Adamların site uçmuş, geçmiş olsun. Ancak ürünler hala satılmaya devam ediyor. Şu haliyle 10 liraya bile verseler almak istemezdim açıkçası.
